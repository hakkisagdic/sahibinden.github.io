---
layout: post
title: "Sahibinden.com ziyaretçileri 2011 yılı teknoloji analizi"
description: 2011 yılında Türk internet kullanıcılarının teknolojik eğiliminin seyrini görelim
category: genel
author: muratcorlu
tags: [browser stats, front-end development, önyüz kodlama, tarayıcı istatistikleri]
comments: true
share: true
---

Web uygulama geliştiricileri için internet kullanıcılarının sahip olduğu teknik yeterliliklerin bilincinde olmak daima önemli olmuştur. Bu bilgiler ışığında kullanacağımız teknolojilere karar verir, yine bunlara göre kodumuzda güncellemeler yaparız.

Ayda 2 milyardan fazla sayfa gösteren, Türkiye’nin en çok vakit geçirilen sitesi olarak sahibinden.com’un ziyaretçilerinin teknik istatistiklerinin, Türkiye’nin bütün internet kullanıcılarının teknik durumunu gözler önüne serebilecek en kapsamlı veri olacağını düşünüyoruz. Bu yüzden, blogumuzu takip eden yazılımcıların, geliştirecekleri web uygulamalarının hangi şartlardaki kullanıcılar tarafından ziyaret edilecekleri bilgilerini daha güvenilir ve güncel bir kaynaktan edinebilmelerini sağlamak amacıyla, sahibinden.com ziyaretçilerine ait tarayıcı, işletim sistemi ve çözünürlük gibi istatistikleri blogumuz üzerinden sizlerle periyodik olarak paylaşmaya başlıyoruz. Bundan böyle aylık olarak sahibinden.com’un güncel tarayıcı, işletim sistemi ve çözünürlük istatistiklerini buradan öğrenebileceksiniz.

Bu kararımızın ilk uygulamasının 2012 yılının başına denk gelmesini fırsat bilerek, bu ilk yazımızı da, bir 2011 yılı değerlendirmesi olarak sunmanın daha faydalı olacağını düşündük. Bu sayede sahibinden.com’un aldığı [bazı tarayıcı desteği kararlarının](https://twitter.com/sahibindenLabs/statuses/141954349583699968) arka planındaki dayanak noktalarına ve önümüzdeki günlerde nasıl bir duruma varacağımızın fikirlerine erişebileceksiniz.

## 2011 yılı tarayıcı savaşları

![sahibinden.com 2011 tarayıcı istatistikleri](/images/posts/istatistikler/2011/browser.png)

2011 yılı bütün dünyada olduğu gibi Türkiye’de de **Google Chrome** yılı oldu. Sunduğu hızlı ve pratik tarayıcı ile özellikle Internet Explorer cephesinden bir çok kullanıcıyı kazanarak, Türkiye’de kullanım oranını 2011 yılı içerisinde neredeyse 3 kat artırıp, %12,63′den, %30,22′ye çıkardı.

**Firefox** içinse 2011 yılı durağan bir yıl oldu. Chrome gibi periyodik ve sessiz güncellemelerle 4. versiyondan 9. versiyona kadar ilerleyen Firefox, %15,47′lik kullanım oranıyla açtığı seneyi yaklaşık 1 puanlık düşüşle %14,30′da kapattı.

![2011 yılı Internet Explorer versiyonları kullanım oranları](/images/posts/istatistikler/2011/ie.png)

Düşüş periyodunun devam ettiği **Internet Explorer**‘ın kullanım oranı ise %68,81′den %51,61′e kadar gerilemesine rağmen, seneyi %50′lik psikolojik barajın üzerinde kapattı. Hâlâ en çok kullanılan tarayıcı olan IE 8, %44,45′den %32,69%’a gerilemesine rağmen yine de liderliği bırakmadı. Yılın en önemli hareketi IE 6′nın sonunun gelmesi oldu. 10 yıldan daha yaşlı olan IE 6′nın 2011 başında da %5,54′lük bir kullanım oranı vardı. Bu da yok sayılabilecek bir ziyaretçi sayısı değildi. IE 9′un Mart ayında yayına girmesinden itibaren istikrarlı yükselişiyle beraber IE 6 ve 7 de ciddi bir düşüşe başladı. Eylül ayında %2′lik kullanım diliminin altına düşen IE 6, artık geliştirmelerde yoksayılmaya başlandı ve kullanıcılara tarayıcılarına destek verilmeyeceği duyuruları sıklaştırıldı. sahibinden.com olarak da, daha öncesinde desteğimizi çekeceğimizi duyurduktan sonra, kasım ayında bana özel ve ilan verme sayfalarına girişi IE 6 kullanıcılarına kapattık. Yıl sonunda IE 6, %1,02′lik bir kullanım oranıyla bitirdi. IE 7 de %7′ye kadar gerileyerek, onun da 2012′de tarihin tozlu raflarına kaldırılacağı mesajını vermiş oldu.

**Safari** ve **Opera** için olağanüstü bir durum yok. Her ikisi de 2011′i yaklaşık olarak başladıkları yerde bitirdiler. Safari %1,96, Opera ise %0,74′lük kullanım oranlarıyla 2012′ye giriş yaptılar.

## İşletim sistemleri

![İşletim sistemleri kullanım oranları](/images/posts/istatistikler/2011/os.png)

İşletim sistemlerinde bir sürpriz beklemediğinizin farkındayız. Zira **Windows** %96,53′lük ezici bir kullanım oranı üstünlüğüne sahip. Windows dışında hiçbir işletim sistemi %1′lik oranı bulamıyor. **MacOS** %0,93, **Linux** ise %0,16′lık kullanım oranına sahip.

![Windows versiyonları kullanım oranları](/images/posts/istatistikler/2011/win.png)

İşletim sistemleriyle ilgili asıl işe yarar bilgi doğal olarak hangi Windows sürümlerinin daha yoğun kullanıldığı bilgisi. 2009 yılında piyasaya sürülen ve XP’den sonra en başarılı Windows sürümü olarak değerlendirilen **Windows 7**, hızlıca Vista’yı geçerek XP ile birlikte en çok kullanılan Window işletim sistemi durumunda. Pek sevilmeyen Windows Vista, kendinden bir önceki versiyon olan XP’nin neredeyse 8 kat altında bir oranda kullanılıyor. Windows 7: %46,8 , Windows XP: %46,4 , Windows Vista: %6,5, diğer: %0,2

## Ekran çözünürlükleri

![Aralık 2011 ekran çözünürlükleri kullanım dağılımı](/images/posts/istatistikler/2011/ekran.png)

Özellikle önyüz geliştiricileri için en önemli verilerden biri kullanıcılarının ekran çözünürlükleridir. 27″ iMac’lerde çalışan tasarımcılar, yaptıkları tasarımın kullanıcıların yoğunluklu olarak kullandığı çözünürlüklerde nasıl göründüklerini dikkate almak zorundadırlar.

Sahibinden.com’un kullanıcılarının ekran çözünürlüklerine baktığımızda 1024×768‘lik çözünürlüğün neredeyse kullanıcıların 4′te 1′ine yayıldığını görmekteyiz. Bir diğer dikkat çeken veri ise, kullanım oranının %1,5′in altındaki çözünürlüklerin toplam kullanım oranının %16 gibi yüksek bir oran çıkıyor olması. Özellikle mobil platformların yaygınlaşmaya başlamasından sonra bir çok farklı ekran çözünürlüğünde ziyaretçilerimiz olmaya başladı. Ekran çözünürlükleri dağılımından geniş ekran monitörlerin yaygınlaşmaya başladığını, ancak yine de 4:3 oranındaki çözünürlüklerin toplam kullanım oranlarının da oldukça yüksek olduğunu görmekteyiz.

## Sonuç

Ziyaretçilerimizi tanımak, gerçek bir kullanıcı deneyiminin olmazsa olmazıdır. Kullanıcı deneyimine önem veren Türk web geliştiricilerine, sahibinden.com’un bu istatistiklerinin faydalı olacağını düşünüyoruz. Gelecek ay, Ocak ayı istatistiklerini yine Sahibinden Labs blogumuzdan inceleyebilirsiniz.

**Not:** İstatistikler Google Analytics aracılığıyla edinilmektedir.
