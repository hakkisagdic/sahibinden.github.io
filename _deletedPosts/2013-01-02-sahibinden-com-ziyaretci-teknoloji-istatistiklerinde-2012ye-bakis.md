---
layout: post
title: Sahibinden.com ziyaretçi teknoloji istatistiklerinde 2012′ye bakış
description: 2012 yılında Türk internet kullanıcılarının teknolojik eğiliminin seyrini görelim
category: genel
author: muratcorlu
tags: [android, browser stats, chrome, firefox, Internet Explorer, ios, tarayıcı istatistikleri, windows]
comments: true
share: true
---

Türkiye'de web kullanım alışkanlıklarındaki değişimde kilometre taşı olarak gösterilebilecek bir yılı geride bıraktık. Özellikle tarayıcı kullanım alışkanlıklarındaki değişikliklerin damgasını vurduğu 2012 yılının sonuna doğru mobil kullanım oranlarında da bir ivme yakalanmaya başlandı. Gelin Türkiye'nin en geniş kitlesine ulaşan e-ticaret platformu sahibinden.com'un Aralık 2012 verileriyle birlikte 2012'yi değerlendirelim.

![Ocak 2012-Aralık 2012 tarayıcı kullanım oranları](/images/posts/istatistikler/2012/tarayici.png)

Yukarıdaki grafiğe bakarak, 2012'de Internet Explorer ve Google Chrome'un dansına şahit olduk diyebiliriz. Chrome'un 2011 yılında yakaladığı çıkışı hiç kesemeden 2012 haziran ayına kadar sürdürdüğünü, temmuz ayındaki gerilemeye rağmen liderliği elden bırakmayıp, yıl sonuna kadar da çıkışını sürdürdüğünü gördük. Ekim ayının sonunda Windows 8 ile birlikte kullanıma sunduğu Internet Explorer 10 ile tarayıcı piyasasında ben varım demeye çalışan Internet Explorer, henüz düşüşe dur diyemedi. Firefox'un ise uzun süredir devam eden yavaş ama düzenli düşüşü 2012 boyunca da devam etti. Safari'nin yılın ikinci yarındaki küçük yükselişi de dikkat çekici oldu.

Aralık ayı ortalamalarına göre **Google Chrome** kullanım oranını **%46,18**'e yükseltirken, **Internet Explorer**'ın kullanım oranı **%35,66**'ya geriledi. **Firefox**'un kullanım oranı **%10,56**'ya düşerken, **Safari** ise yazdan beri devam eden yükselişini sürdürerek **%3,59**'luk kullanım oranına ulaştı. **Opera** ise **%0,66**'da kaldı.

![](/images/posts/istatistikler/2012/ie.png)

Internet Explorer versiyonları için de 2012 hareketli bir yıl oldu. 11 yıllık tarayıcı Internet Explorer 6'nın tarihin tozlu disklerinde yerini aldığı 2011'den sonra, sıradaki en eski tarayıcı Internet Explorer 7 ise hayatta kalma mücadelesine devam ediyor. Yıl sonuna doğru liderliği ele alan en taze Internet Explorer olan 9 bekleneni vermeyince gözler ailenin yeni ve ümit vadeden bireyi Internet Explorer 10'a çevrildi. Ancak o da henüz göze görünür bir kullanıcı kitlesine erişemedi.

Aralık ayı ortalamalarında lider **Internet Explorer 9 %16,53**'lük kullanım oranına gerilerken, **Internet Explorer 8 %15,50**'ye geriledi. Web önyüz geliştiricilerinin Internet Explorer 6'dan sonra ölümünü heyecanla beklediği **Internet Explorer 7** ilk kez %3'ün altına düşerek **%2,77**'lik kullanım oranına düştü. Çiçeği burnunda **Internet Explorer 10** ise **%0,62**'lik kullanım oranına ulaştı.

![](/images/posts/istatistikler/2012/os.png)

Belki de 2012'nin en heyecansız istatistikleri masaüstü işletim sistemlerine aitti. Windows'un domine ettiği masaüstü işletim sistemi piyasasında Mac OS ve Linux işletim sistemleri varlık gösteremedi. Ancak Windows, Mac OS ve Linux'a kullanıcı kaptırmasa da mobil ortamlarda olmamasının sonucu olarak, mobil kullanım alışkanlıkları arttıkça kan kaybetti. Sene başında %96,53'lük kullanıma sahip olan **Windows**, yılı **%92,19**'luk oranla kapattı. MacOS ve Linux küçük yükselişler gösterdiler. **Mac OS %1,23**, **Linux** ise **%0,28**'lik kullanım oranlarında kaldılar.

![](/images/posts/istatistikler/2012/win.png)

Windows işletim sistemi versiyonları açısından en önemli gelişme tabii ki merakla beklenen Windows 8'in ekim ayı sonunda kullanıcıların beğenisine sunulması oldu. Aralık ayı ortalamasında **%1,27**'lik kullanım oranına ulaşan **Windows 8**'in, 13 yıllık işletim sistemi **Windows XP**'nin **%32,06**'lık kullanım oranına sahip kullanıcılarını ne kadar kendisine çekebileceği merak konusu. **Windows Vista %3,44**'e gerilerken, **Windows 7** ise **%54,99**'luk kullanım oranına yükseldi.

![](/images/posts/istatistikler/2012/cozunurluk.png)

Geniş ekranların ağırlığını hissettirdiği 2012 yılının en popüler çözünürlüğü, hâlâ kullanım oranı artmaya devam eden **1366x768** çözünürlüğü oldu. İnternet kullanıcılarının çeyreğinden fazlasının kullandığı bu çözünürlük aralık ayı ortalamasında **%26,19**'luk kullanım oranına ulaştı. İkinci en popüler çözünürlük ise, yılların eskitemediği 1024x768. Aralık ayında **1024x768** çözünürlüğe sahip ekranların kullanım oranı **%17,59** oldu. İlgi çeken bir diğer istatistikse en çok kullanılan 12 çözünürlüğü saydığımız istatistiklerimizde "diğer" çözünürlüklerin toplam oranındaki yükseklikti. Mobil cihazların hayatımıza girmesiyle oldukça çeşitlenen ekran boyutlarının bir sonucu olarak %1,5'u altında kullanım oranına sahip binlerce farklı ekran boyutunun toplam kullanım oranı aralık ayı ortalamasında %16,86'lık bir orana sahip durumda. Her çözünürlükle başa çıkmanın imkansız olduğu gerçeğini bize gösteren bu veri, son yıllarda etkisini artıran "responsive tasarım yaklaşımı"nın ne kadar önemli olduğunu gösteriyor.

![](/images/posts/istatistikler/2012/mobil.png)

Mobil ortamlardan web sitemizi ziyaret edenlerin 2 kat arttığı 2012 yılının sonunda mobil cihazlardan sitemizi ziyaret edenlerin ortalaması %5,69'a ulaştı. Sene başında mobil işletim sistemi piyasasının hakimi durumunda olan iOS, Android'in hızlı yükselişine cevap veremedi ve yıl sonunda neredeyse eşit kullanım oranlarına ulaştılar. İki lider mobil işletim sisteminden **iOS %46,74**'lük kullanım oranına gerilerken, **Android** ise **%44,42**'lik kullanım oranına ulaştı. Yıl boyunca düşüşleri devam eden SymbianOS ve Blackberry'den **SybmianOS %6,36**'ya, **Blackberry** ise **%1,16** kadar geriledi. Windows 8 ile tekrar mobil işletim sistemlerinde varlık göstermeye çalışan **Windows** ise yıl sonunu ancak **%0,30**'luk kullanım oranıyla kapatabildi.

2013'ün Türkiye'nin internet kullanımında çok daha büyük ve güzel gelişmelerin yaşandığı bir yıl olmasını temenni ediyoruz. Bir sonraki kullanım istatistiği raporunda görüşmek üzere.

Not: Veriler Google Analytics’den alınmaktadır. Ayrıntılı halini [Google Docs dokümanımızda](https://docs.google.com/spreadsheet/ccc?key=0Aja5dcebauxBdEJhTFYwcGZEN1o3ckFSS3oxZ0hXREE) görebilirsiniz. Mobil platform istatistikleri sadece mobil tarayıcılardan gelen ziyaretçileri kapsamaktadır. Mobil uygulamalar dahil değildir.
